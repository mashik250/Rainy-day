সিলেটে নিষিদ্ধ ছাত্রলীগের দুই গ্রুপের কথা কাটাকাটির জেরে তুষার আহমদ চৌধুরী নামে এক যুবক নিহত হয়েছে। মঙ্গলবার (১৫ এপ্রিল) রাত ১০টার দিকে নগরীর শাহী ঈদগাহ ভ্যালি সিটি আবাসিক এলাকা সংলগ্ন দলদলি চা বাগান এলাকায় এই ঘটনা ঘটে।

নিহত তুষার আহমদ চৌধুরী নগরীর রায়নগর বসুন্ধরা আবাসিক এলাকার অ্যাডভোকেট সাজেদ আহমদ চৌধুরী ছেলে ও নিষিদ্ধ সংগঠন ছাত্রলীগের কর্মী ছিল। সে আত্মগোপনে থাকা সিলেট মহানগর আওয়ামী লীগের যুগ্ম-সাধারণ সম্পাদক বিধান কুমার সাহার গ্রুপের সক্রিয় সদস্য ছিল বলে জানা গেছে।

এদিকে নিষিদ্ধ ছাত্রলীগ সন্ত্রাসীদের এই অভ্যন্তরীণ দ্বন্ধের জেরে সংঘটিত এই হত্যাকাণ্ডের দায়ভারও শিবিরের ওপর চাপিয়ে দিয়ে প্রচারণা চালাচ্ছে নিষিদ্ধ ছাত্রলীগের সাইবার সন্ত্রাসীরা।
